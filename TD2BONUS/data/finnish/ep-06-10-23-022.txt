<CHAPTER ID="022">
Eurooppalainen maksamismääräysmenettely (keskustelu) 
<SPEAKER ID="193" NAME="Puhemies">
Esityslistalla on seuraavana oikeudellisten asioiden valiokunnan suositus toiseen käsittelyyn neuvoston yhteisestä kannasta Euroopan parlamentin ja neuvoston asetuksen antamiseksi eurooppalaisen maksamismääräysmenettelyn käyttöönotosta (07535/3/2006 C6-0227/2006 (esittelijä: Arlene McCarthy).
<SPEAKER ID="194" NAME="Arlene McCarthy " AFFILIATION="PSE">
esittelijä. - (EN) Arvoisa puhemies, arvoisa komission jäsen, lähes 12 kuukautta sitten me hyväksyimme eurooppalaisen maksamismääräyksen, uuden lain, jolla autetaan yksikertaisessa velkojen perinnässä, kun yrityksillä tai kansalaisilla on velkaa toisessa EU:n jäsenvaltiossa. Nyt vuotta myöhemmin valiokunnan kanta ei ole muuttunut. Katsomme, että tätä pragmaattista ja käytännöllistä EU:n lainsäädäntöä tarvitaan, erityisesti sen varmistamiseksi, että yrityksillä ja kansalaisilla on käytettävissään edullinen järjestelmä velkojensa perimiseksi. Miksi näin? Koska lainsäädännön voimaantuloon asti velkojen periminen toisesta EU:n jäsenvaltiosta on kallis oikeusprosessi. Joissakin tapauksissa lakimiehiin ja hallinnollisiin kuluihin liittyvät menot ovat suuremmat kuin kyseinen velkamäärä. Mikä vieläkin tärkeämpää, tutkimukset ja kokemukset osoittavat, että yritykset, jotka eivät saa perittyä velkojaan, ovat vaarassa mennä nurin, ja tällä on tyrmäävä vaikutus niin työpaikkojen menettämisen kannalta kuin myös toimitusketjun muiden pk-yritysten kannalta.
<P>
Euroopan vuosittaisista 30-40 miljardista laskusta jopa yksi miljardi laiminlyödään, ja niistä tulee velkatapauksia. Interim Justicia toteutti noin kymmenen vuotta sitten selvityksen maksukäytännöistä 16:ssa Euroopan unionin valtiossa. Keskimääräinen viivästyminen oli vain 14 päivää. Vuoden 2003 loppuun mennessä viivästysaika ei kuitenkaan ollut lyhentynyt, vaan kasvanut 16 päivään. Maailmanpankin tutkimuksen "Doing Business in 2004: Understanding Regulation" mukaan Pohjoismaissa on tutkimuksen kattamista maista tehokkain oikeusjärjestelmä. Siellä päästään nopeimmin ratkaisuun ja kustannukset pysyvät alhaisina. Italia on yksi valtioista, joissa viivästykset ovat pisimpiä koko maailmassa. Sanotaan, että selitys on hölläkätinen vetoomusmenettely, jossa menettely voidaan keskeyttää missä tahansa oikeudenkäynnin vaiheessa. Espanjassa puolestaan on yksi kaikkein monimutkaisimmista oikeusjärjestelmistä, josta aiheutuu korkeampia kustannuksia ja joka aiheuttaa tuomioistuinmenettelyjen pitkittymisen. Omassa kotimaassani Yhdistyneessä kuningaskunnassa on kolme maksujärjestelmää, mikä myös aiheuttaa yrityksille ja kansalaisille sekaannusta.
<P>
Hyvin suuret eroavuudet viivästyneitä maksuja koskevissa säännöksissä johtavat siis epävarmuuteen, erityisesti EU-kaupassa, ja lisäkustannukset estävät saavuttamasta EU:n tavoitetta, jonka mukaan niin paikallisilla kuin Euroopan unionin laajuisesti toimivilla yrityksillä on oltava yhtäläiset mahdollisuudet päästä markkinoille. On selvää, että maksamisjärjestelmien valvonnan puuttuminen vaarantaa sisämarkkinat ja yritysten luottamuksen, ja että tämän vuoksi pk-yritykset kärsivät edelleen kassavirtaongelmista viivästyneiden maksujen vuoksi.
<P>
Eurooppalaista maksamismääräystä sovelletaan myös yksittäisiin henkilöihin, jotka työskentelevät tai asuvat toisessa jäsenvaltiossa ja jotka voivat myös hyödyntää tätä uutta lakia. EU:n sisäisen kaupan suuri ja kasvava määrä ja ihmisten lisääntynyt liikkuvuus tietysti lisäävät todennäköisyyttä, että yhä useammat yritykset joutuvat osallisiksi rajat ylittäviin oikeustapauksiin. On olemassa vaara, että kansalaiset eivät ryhdy puolustamaan oikeuksiaan kohtaamiensa esteiden vuoksi, varsinkin joutuessaan tekemisiin toisen jäsenvaltion oikeusjärjestelmän, vieraiden menettelyjen ja tuntemattomien kulujen kanssa. Tämän vuoksi on ensiarvoisen tärkeää, että EU tarjoaa oikeudellisen alueen, jossa yksityishenkilöt ja yritykset voivat saada oikeutta ja korvausta kiistattomissa vaatimuksissaan.
<P>
Tämä menettelyä koskeva laki auttaa helpottamaan asiaa. Maksamismääräys on käytännöllinen EU:n väline, jolla saadaan täytäntöönpanokelpoinen päätös. Katson, että näin voimme osoittaa kansalaisille, että EU tarjoaa heidän avukseen käytännöllisen välineen tilanteen korjaamiseksi ja parantamiseksi.
<P>
Haluan pöytäkirjaan merkittäväksi kiitokseni valiokunnan jäsenille, erityisesti varjoesittelijöille jäsen Wielandille, joka on täällä tänään, sekä jäsen Wallisille, joka ei päässyt tulemaan. He ovat sekä tukeneet lähestymistapaani että esittäneet hyödyllisiä ja rakentavia tarkistusehdotuksia menettelyn kaikissa vaiheissa. Valiokunta kuuli keskeisiä päättäjiä, ja keskityimme nähdäksemme keskeisiin asioihin. Molemmat varjoesittelijät huolehtivat siitä, että lomake ja liitteet, ehdotuksen varsinainen runko, on riittävän yksinkertainen, jotta yritykset kykenevät täyttämään ne mahdollisimman vaivattomasti. Vain aika ja kokemus osoittavat meille, onko tässä onnistuttu. Tämän vuoksi uuden komiteamenettelyn mukaisesti parlamenttia on kuultava ja sille on tiedotettava muutoksista, joita komissio mahdollisesti haluaa tehdä järjestelmään.
<P>
Kiitän myös neuvoston puheenjohtajana toiminutta Yhdistynyttä kuningaskunta ja erityisesti ministeri Ashtonia, joka oli apuna lainsäädännön luonnostelussa.
<P>
Arvoisa komission jäsen, tässä toisessa käsittelyssä meillä on tarkasteltavana muutamia viimeisiä yksityiskohtia. Jäsen Wallis toivoo, että komissio puuttuisi vakavasti mahdolliseen kansalaisiin ja yrityksiin vaikuttavaan syrjintään: ETA:n jäsenvaltiot voivat osallistua yhtenäismarkkinoihin, mutteivät voi hyödyntää eurooppalaista maksamismääräystä. Toivon komission käsittelevän tätä asiaa.
<P>
Lomakkeiden on oltava selkeitä ja yksinkertaisia, joten toivomme komission ottavan huomioon tarkistuksemme tältä osin.
<P>
Lopuksi totean, että käynnistimme menettelyn vuosi sitten, ja komissio antoi alkuperäisen ehdotuksensa, mutta nyt meillä on uusi toimielinten välinen sopimus, joka tuli voimaan heinäkuussa 2006. Valiokunta ja parlamentti korostavat, että tämän lainsäädännön ja maksamismääräysten yhteydessä on noudatettava uutta lainsäädännön valvontamenettelyä.
<P>
Arvoisa komission jäsen, minun on kerrottava, että arvostimme suuresti yksiköidenne yhteistyötä tässä asiassa. Toivon, että voimme yhdessä puheenjohtajavaltio Suomen kanssa hyväksyä maksamismääräyksen ja aloittaa prosessin, jossa se sisällytetään kaikkien EU:n jäsenvaltioiden lainsäädäntöön, jotta yritykset ja kansalaiset voivat toimia sisämarkkinoilla luottavaisina tietäen, ettei velan maksamatta jättäminen johda loputtomiin ja tuloksettomiin tuomioistuinkäsittelyihin. Euroopan unionin ansiosta meillä on nyt yksinkertainen velkojen nopeaa suorittamista koskeva järjestelmä, joka nähdäkseni edistää pk-yritysten kehitystä sisämarkkinoilla ja vauhdittaa EU:n talouskehitystä.
<SPEAKER ID="195" NAME="Franco Frattini" AFFILIATION="komission varapuheenjohtaja" LANGUAGE="EN">
Arvoisa puhemies, ensinnäkin haluan kiittää lämpimästi esittelijä McCarthya hänen työstään ja ponnistuksistaan tämän kansalaisille hyvin merkittävän hankkeen saattamiseksi tyydyttävällä tavalla päätökseen.
<P>
Esittelijän tavoin haluan kiittää myös entistä puheenjohtajavaltiota Yhdistynyttä kuningaskuntaa ja erityisesti ministeri Ashtonia tämän merkittävän hankkeen edistämiseksi tehdystä työstä.
<P>
Kuten tiedätte, eurooppalaisesta maksamismääräysmenettelystä annetulla asetuksella pyritään helpottamaan riitauttamattomien vaatimusten perintää Euroopassa. Se on hyvin merkittävä, sillä se antaa kaikille velkojille Euroopassa mahdollisuuden periä saatavansa yhdenmukaisella tavalla sekä nopeammin ja halvemmalla kuin tavanomaisissa tuomioistuinmenettelyissä. Sillä kevennetään myös tuomioistuinten taakkaa poistamalla tavanomaisista menettelyistä ne, joissa velallinen ei kiistä velkaa.
<P>
Ehdotus koskee potentiaalisesti kaikkia unionin kansalaisia ja taloudellisia toimijoita. Eurooppalainen maksamismääräys voidaan siirtää vapaasti Euroopassa ja se tulee automaattisesti täytäntöönpantavaksi. Ilmoitusta täytäntöönpanosta - eksekvatuurimenettelyä - ei siis tarvita täytäntöönpanevassa jäsenvaltiossa.
<P>
Mitä tulee tarkistuksiin, voin hyväksyä kolmannen tarkistuksen sellaisenaan. Toisesta tarkistuksesta voin hyväksyä komiteamenettelyä koskevan kompromissitarkistuksen, joka on neuvoston heinäkuussa 2006 tekemän päätöksen mukainen. Ensimmäisen tarkistuksen osalta ymmärrän kyllä valiokunnan perustelut ja huolen, mutta katson, ettei meidän pidä tässä vaiheessa aloittaa uudelleen rajat ylittävien tapausten määrittelyä koskevaa keskustelua, koska neuvosto ja Euroopan parlamentti hyväksyivät tämän ensimmäisessä käsittelyssä. Voin samalla vakuuttaa, että komissio on käytettävissä ja halukas tarkastelemaan tarkemmin asetuksen vaikutuksia kolmansissa maissa olevien osapuolten kannalta ja erityisesti Euroopan talousalueella. Olen valmis tarkastelemaan hyvin huolellisesti kaikkia ehdotuksia.
<SPEAKER ID="196" NAME="Rainer Wieland">
PPE-DE-ryhmän puolesta. - (DE) Arvoisa puhemies, esittelijä McCarthy on esittänyt pääasialliset perusteet sille, miksi tällä asialla on merkitystä taloudelliselta kannalta.
<P>
Eurooppalainen maksamismääräysmenettely on merkittävä askel eteenpäin rajat ylittävän lainsäädännön soveltamisessa. Se on erityisesti askel eteenpäin yritysten kannalta, joiden erityisen edun mukaista on, että vaatimukset esitetään oikeudelliselta kannalta järkevästi ilman viivästyksiä, että maksumääräys saadaan nopeasti ja että se voidaan panna täytäntöön ilman kalliita lisämenettelyjä velkojan kotimaassa. On kuitenkin todettava - ja tähän haluan kiinnittää erityistä huomiota - että rajat ylittävät oikeudelliset suhteet tulevat yhä tärkeämmiksi yksityisille kansalaisille, joiden on erityisen vaikea vaatia saataviaan yli rajojen, olivatpa saatavat sitten riitautettuja tai eivät.
<P>
Tänään keskustelemme riitauttamattomista saatavista, ja tämän vuoksi tämä askel on niin merkittävä. Yksityishenkilöt kokevat jo nyt menettelyn saataviensa perimiseksi hyvin monimutkaiseksi, ja heillä on vakavia ongelmia vaatimustensa täytäntöönpanemisessa muualla kuin kotimaassaan. Väline helpottaa tässä. Lomake, jonka tavallinen kansalainenkin osaa täyttää, tekee mahdolliseksi sen, että vaatimukset voidaan pannan täytäntöön suhteellisen yksinkertaisesti ilman merkittäviä kustannuksia.
<P>
Toinen huomio koskee sitä, että on puhuttu paljon yrityksistä ja velkojista, mutta velallisista ei ole puhuttu tarpeeksi. Euroopan unionin jäsenvaltioissa - varsinkin kotimaassani - on otettu käyttöön järjestelmiä, joilla tehdään tällaisten vaatimusten esittämisestä myönteistä taloudellista toimintaa, ainakin velallisille. Velallinen, joka haluaa - muttei kenties kykene - maksamaan velkaansa, voi sopia velkojan kanssa kohtuullisista takaisinmaksueristä. On velkojan edun mukaista saada lyhennyksiä ja estää näin velan raukeaminen. Jos tapausta ei ole riitautettu, myös kulut ovat vähäisemmät.
<P>
Näin ollen on kaikkien osapuolten etujen mukaista, että teemme rajat ylittävistä oikeudellisista menettelyistä nopeita, tehokkaita ja edullisia.
<SPEAKER ID="197" NAME="Andrzej Jan Szejna">
PSE-ryhmän puolesta. - (PL) Arvoisa puhemies, viivästyneet maksusuoritukset ovat suurin syy maksukyvyttömyyteen, joka uhkaa varsinkin pienten ja keskisuurten yritysten selviytymistä. Ne vaarantavat yritysten toiminnan ja maksukyvyn, ja niistä seuraa usein monien työpaikkojen menetyksiä. Nopea ja tehokas velkojen periminen riitauttamattomissa tapauksissa on näin ollen hyvin tärkeää Euroopan unionin yrityksille. Se auttaa säilyttämään työpaikkoja.
<P>
Jäsenvaltiot ovat pyrkineet ratkaisemaan laaja-alaisen velkojen perinnän ongelmaa riitauttamattomissa tapauksissa tavallisesti yksinkertaistamalla maksamismääräyksiä koskevia menettelyjä. Kansalliset säännökset ja yksittäiset menettelyt poikkeavat kuitenkin merkittävällä tavalla toisistaan. Tämän vuoksi niitä ei kenties voida soveltaa rajat ylittävissä tilanteissa. On siis asianmukaista vastata myöntävästi eurooppalaisen maksamismääräysmenettelyn käyttöönotosta annettuun asetusehdotukseen.
<SPEAKER ID="198" NAME="Puhemies">
Keskustelu on päättynyt.
<P>
Äänestys toimitetaan keskiviikkona klo 12.30.
