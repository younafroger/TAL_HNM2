<CHAPTER ID="005">
REACH-ohjelman ja tutkimuksen 7. puiteohjelman allekirjoittaminen
<SPEAKER ID="015" NAME="Puhemies">
Siirrymme nyt REACH-ohjelman ja tutkimuksen seitsemännen puiteohjelman allekirjoittamiseen.
<P>
Mielestäni on soveliasta käyttää muutamia minuutteja siihen, että täällä parlamentissa allekirjoitetaan virallisesti ja julkisesti kaksi tärkeää yhteisön säädöstä, jotka parlamentti ja neuvosto ovat juuri hyväksyneet. Nämä ovat REACH, kemianteollisuutta ja sen ympäristövaikutuksia säätelevä asetus, ja tutkimuksen seitsemäs puiteohjelma.
<P>
Kuten tiedätte, yhteispäätösmenettelyllä hyväksyttyjen säädösten allekirjoittaminen yhdessä on Euroopan unionin pitkän ja monimutkaisen lainsäädäntöprosessin viimeinen vaihe ennen säädösten julkaisemista virallisessa lehdessä. Kyse on hetkestä, jolloin kaksi lainsäätäjää (neuvosto ja parlamentti) vahvistavat poliittisella sinetillään uudet säädökset.
<P>
Näin ollen minulla on tänään ilo toivottaa Suomen pääministeri tervetulleeksi parlamenttiin. Hän edustaa neuvoston puheenjohtajaa ja allekirjoittaa nämä tärkeät säädökset kanssani. Haluan toivottaa tervetulleeksi myös komission puheenjohtajan Barroson, ja pyydän häntä liittymään seuraamme allekirjoittamisesta otettavaa valokuvaa varten.
<P>
Lisäksi haluan kiittää niitä parlamentin jäseniä, jotka ovat osallistuneet tiiviimmin näiden kahden uuden säädöksen laatimiseen, ja pyydän heitä olemaan läsnä allekirjoittamisessa. He ovat ympäristön, kansanterveyden ja elintarvikkeiden turvallisuuden valiokunnan puheenjohtaja Florenz; REACH-mietintöjen esittelijä Sacconi; teollisuus-, tutkimus- ja energiavaliokunnan varapuheenjohtaja Ransdorf sekä tutkimuksen seitsemännen puiteohjelman kolme esittelijää eli jäsenet Buzek, Busquin ja Laperrouze.
<P>
Ennen säädösten allekirjoittamista olisi mielestäni sopivaa, että pääministeri Vanhanen sanoisi halutessaan pari sanaa.
<SPEAKER ID="016" NAME="Matti Vanhanen" AFFILIATION="neuvoston puheenjohtaja" LANGUAGE="FI">
Arvoisa puhemies, arvoisat parlamentin jäsenet, minulla on suuri ilo olla täällä tänään. Tämä allekirjoitustilaisuus on historiallinen hetki. REACH-asetus uudistaa EU:n kemikaalilainsäädännön kokonaisuudessaan. Asetus on suuri harppaus eteenpäin verrattuna nykyiseen noin 40 vuoden ikäiseen valvontajärjestelmään.
<P>
REACH-asetuksen tavoitteena on varmistaa terveyden ja ympäristön suojelun korkea taso ja lisätä EU:n kemikaaliteollisuuden kilpailukykyä korkeilla turvallisuusvaatimuksilla ja tuotekehityksen edistämisellä. REACH-asetuksella perustetaan Euroopan kemikaalivirasto, joka hoitaa muun muassa aineiden rekisteröinnin. Asetuksen hyväksyntä on todella merkittävä saavutus. Se on myös loistava esimerkki neuvoston ja Euroopan parlamentin välisestä hyvästä yhteistyöstä. Tässä yhteydessä on kuitenkin todettava, että työtä on vielä jatkettava. Meidän on nyt kaikkien yhdessä varmistettava asetuksen tehokas toimeenpano.
<P>
Hyvät naiset ja herrat, olen erittäin tyytyväinen, että tämänpäiväisessä allekirjoitustilaisuudessa voimme viimeistellä yhteistyömme tulokset myös tutkimuksen seitsemännen puiteohjelman osalta. Tutkimus- ja kehittämistoiminnalla on merkittävä rooli Euroopan kilpailukyvyn edistämisessä ja Lissabonin strategian tavoitteiden toteuttamisessa. Tutkimuksen puiteohjelma on yhteisön tärkein instrumentti näiden tavoitteiden saavuttamiseksi. Se tulee olemaan myös tärkeä väline uuden laaja-alaisen innovaatiopolitiikan kehittämisessä, mikä on ollut myös Suomen puheenjohtajakauden tärkeimpiä pääteemoja.
<P>
Voin jälleen kerran kiittää lämpimästi Euroopan parlamenttia hyvästä yhteistyöstä tutkimuksen puiteohjelmaa koskevissa neuvotteluissa. Ilman teitä emme olisi nyt tässä. Olen erittäin tyytyväinen, että tutkimuksen puiteohjelma käynnistyy vuoden 2007 alusta tavoiteaikataulun mukaisesti.
<P>
(Suosionosoituksia)
<P>
(Neuvoston puheenjohtaja ja Euroopan parlamentin puhemies allekirjoittivat REACH-ohjelmaa ja tutkimuksen seitsemättä puiteohjelmaa koskevat säädökset José Manuel Barroson (komission puheenjohtaja), Karl-Heinz Florenzin (ympäristön, kansanterveyden ja elintarvikkeiden turvallisuuden valiokunnan puheenjohtaja), Guido Sacconin (REACH-mietintöjen esittelijä), Miloslav Ransdorfin (teollisuus-, tutkimus- ja energiavaliokunnan varapuheenjohtaja) ja tutkimuksen seitsemännen puiteohjelman kolmen esittelijän eli Jerzy Buzekin, Philippe Busquinin ja Anne Laperrouzen läsnä ollessa.)
