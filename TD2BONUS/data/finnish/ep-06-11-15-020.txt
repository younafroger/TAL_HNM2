<CHAPTER ID="020">
Naiset kansainvälisessä politiikassa (keskustelu) 
<SPEAKER ID="306" NAME="Puhemies">
Esityslistalla on seuraavana Gomesin laatima naisten oikeuksien ja sukupuolten tasa-arvon valiokunnan mietintö naisista kansainvälisessä politiikassa.
<SPEAKER ID="307" NAME="Ana Maria Gomes " AFFILIATION="PSE">
esittelijä. - (PT) Arvoisa puhemies, hyvät kollegat, haluan kiittää kaikkia poliittisia ryhmiä osallistumisesta mietinnön laatimiseen. Annettu työpanos on parantanut mietintöä merkittävästi. Naisten osuus kansainvälisessä politiikassa on kasvanut. Hyvänä esimerkkinä tästä ovat liittokansleri Merkel, presidentit Bachelet ja Johnson-Sirlead sekä Etelä-Korean pääministeri Han Myeong-Sook ja Mosambikin pääministeri Diogo. Lisäksi nykyisen puheenjohtajavaltion päämiehenä toimii nainen, presidentti Halonen. Tästä huolimatta lähempi tarkastelu paljastaa, että naisten osuus politiikassa on edelleen riittämätön niin maailmanlaajuisesti kuin Euroopan unioninkin tasolla ja näin ollen myös kaikissa jäsenvaltioissa. Se, ettei tiedonkeruu mietinnön laatimista varten ollut helppoa, kertoo jo sinällään jotakin asioiden surullisesta tilasta.
<P>
Pekingissä hyväksytystä julistuksesta ja toimintasuunnasta sekä vuosituhannen kehitystavoitteista huolimatta vain kymmenessä Yhdistyneiden Kansakuntien 191 jäsenvaltiosta valtion tai hallituksen päämies on nainen ja vain 16 prosenttia maailman parlamenttien jäsenistä on naisia. Yhdistyneiden Kansakuntien 91 lähettilään ja pääsihteerin edustajan joukossa on vain yhdeksän naista.
<P>
Kuusi kuukautta sitten hyväksytystä turvallisuusneuvoston päätöslauselmasta 1325 huolimatta kansainvälisten toimielinten ja konfliktintorjuntaoperaatioiden kokoonpanot eivät ole tasavertaisia. Turvallisuusneuvosto järjesti kolme viikkoa sitten naisia, rauhaa ja turvallisuutta koskevan keskustelun arvioidakseen päätöslauselman 1325 täytäntöönpanoa. Kaikki osallistujat olivat samaa mieltä siitä, että hyvien aikomusten ja myönteisten puheiden muuttaminen teoiksi on vielä pahasti kesken. Keskustelun kuluessa esitettiin suosituksia naisten laajemmasta osallistumisesta rauhanturvatehtäviin ja kyseisten tehtävien operationaalisen tehokkuuden lisäämisestä tätä kautta. Myös rauhanturvaoperaatioista vastaavan apulaispääsihteerin yksikössä vallitsevaa kulttuuria vaadittiin muutettavaksi mitä pikimmin. Mietintömme sisältää samansuuntaisia suosituksia.
<P>
Siirryn nyt käsittelemään Euroopan unionin tilannetta. Euroopan komissiossa ei päätöslauselmasta 2025 ja muista parlamentin päätöslauselmista huolimatta eikä myöskään Lissabonin strategiasta huolimatta ole saavutettu sukupuolten välistä tasa-arvoa. EU:lla on 107 kolmansissa maissa toimivaa valtuuskuntaa, ja vain seitsemässä niistä valtuuskunnan päällikkönä on tällä hetkellä nainen. Neuvostossa EU:n yhteisen ulko- ja turvallisuuspolitiikan korkean edustajan 14 henkilökohtaisesta edustajasta vain yksi on nainen. Tilanne on tämä huolimatta siitä, että jäsenvaltioissa ja Euroopan unionin toimielimissä on runsaasti ammattitaitoisia, kokeneita ja osaavia naisia.
<P>
Käytännössä kaikilla päätöksenteon tasoilla korkeinta tasoa lukuun ottamatta on nähtävissä merkkejä siitä, että huippuvirkoihin pääsyn tiellä oleva lasikatto alkaa pullistua, ellei jopa säröillä. Naisten aliedustushan on häpeällisen huomattava ainoastaan Euroopan unionin vallankäytön ylimmillä tasoilla. Kansalliselta tasolta haluan nostaa esiin Luis Zapateron johtaman Espanjan hallituksen. Maailmassa, jossa poliittinen koneisto on aiemmin estänyt naisia osallistumasta poliittiseen ja taloudelliseen vallankäyttöön, tämä hallitus on malliesimerkki. Esimerkki osoittaa, että demokratia, jonka tunnusmerkkinä on sukupuolten tasa-arvo, on mahdollinen ja riippuu hyvin pitkälti selkeästä poliittisen johdon selkeästä tahdosta.
<P>
Mietinnössä esitettävät johtopäätökset ovat selviä. Yhdenvertaisten mahdollisuuksien alalla vallitsevan epätasa-arvon korjaamiseksi on ryhdyttävä toimiin sekä Euroopan unionin että jäsenvaltioiden tasolla kaikilla aloilla. Esimerkiksi YK:n ja sen pääsihteerin olisi näytettävä henkilöstöpolitiikallaan esimerkkiä maailmalle. EU:ssa on tuettava kansainvälisiä naisverkostoja ja sellaista henkilöstöpolitiikkaa, joka takaa miesten ja naisten tasapuolisen edustuksen poliittisessa ja taloudellisessa päätöksenteossa.
<P>
Tässä yhteydessä haluan ilmaista tyytyväisyyteni neuvoston vastikään tekemään päätökseen lähettää jäsenvaltioille kyselylomake, jossa pyydetään tietoa päätöslauselman 1325 täytäntöönpanon tasosta. Jäsenvaltioiden hallitusten on myös kannustettava useampia naisia pyrkimään poliittisiin tehtäviin niin jäsenvaltioiden ja Euroopan unionin tasolla kuin kansainvälisestikin. Niiden on myös varmistettava, että vaalitavat johtavat demokraattisiin toimielimiin, joiden sukupuolijakauma on tasapuolinen. Kummankaan sukupuolen osuus ei saa olla missään demokraattisessa toimielimessä alle 40 prosenttia tai yli 60 prosenttia. Tällä hetkellä naisten kannalta välttämättömät tasapainon ylläpitämiseksi suunnitellut kiintiöt ja muut järjestelmät saattavat jossakin vaiheessa tulla ajankohtaisiksi miesten kohdalla. Jos edustus ei ole tasapuolinen, demokratia on vajavaista eikä se toimi asianmukaisesti. Tässä suhteessa perhe- ja työympäristön parempaa tasapainoa edistävä lait ja toimenpiteet ovat keskeisessä asemassa.
<P>
Lopuksi mainittakoon, että poliittisten puolueiden on edistettävä naisten osallistumista asettamalla kiintiöitä ja luomalla muita epätasa-arvoa korjaavia järjestelmiä. Näihin lukeutuu erityisesti naisten erityinen kouluttaminen poliittista uraa varten. Muutokseen johtavat kimmokkeet riippuvat myös puolueen poliittisesta johdosta. Esimerkiksi kotimaassani Portugalissa naiset ovat vuonna 1974 kukistetun diktatuurin jälkeen saaneet toimia esimerkiksi tuomareina, diplomaatteina sekä ase- ja turvallisuusvoimien ammattilaisina. Nämä ovat ammattialoja, jotka voisivat tuottaa paljon nykyistä enemmän sekä mies- että naisehdokkaita kaikenlaisiin eurooppalaisiin ja kansainvälisiin tehtäviin ja virkoihin. Vuoden 1974 jälkeen naisten osuus näissä ammateissa on kasvanut merkittävästi, mutta kasvu ei silti näy näiden alojen korkeilla tasoilla, esimerkiksi hallitusten tai puolueiden poliittisessa päätöksenteossa. Yliopistoissa, julkishallinnossa ja koko työelämässä vallitsevasta naisenemmistöstä huolimatta lasikattoilmiö tuntuu selvästi. Hiljattain on hyväksytty poliittisten puolueiden ehdokaslistoja koskeva yhdenvertaisuuslaki, jonka odotetaan näkyvän käytännössä. Meidän on jatkettava tällä tiellä, eivätkä luvut saa olla itsetarkoitus. Meidän on pikemminkin tunnustettava ja korostettava naisedustuksen laadullista merkitystä hallituslinjausten määrittelyssä, konfliktien ratkaisussa sekä kirjanpidon avoimuudessa ja esittämisessä - toisin sanoen oikeusvaltioperiaatteen ja demokratian tukemisessa.
<SPEAKER ID="308" NAME="Franco Frattini">
komission varapuheenjohtaja. (EN) Arvoisa puhemies, haluan aluksi kiittää kunnianarvoisaa esittelijää erinomaisesta mietinnöstä. Komissio tekee lujasti työtä sukupuolten välisen tasa-arvon edistämiseksi sekä Euroopan unionissa että sen rajojen ulkopuolella, ja siksi Euroopan parlamentin jatkuva sitoutuminen näihin kysymyksiin onkin olennaisen tärkeää.
<P>
Maailma tarvitsee naisjohtajia kaikilla tasoilla, olipa kyse paikallisyhteisöistä tai kansainvälisestä politiikasta. Naisten ja miesten on osallistuttava tasavertaisesti meitä kaikkia koskettavien suunnitelmien laatimiseen sekä vallitsevien ongelmien ratkaisemiseen.
<P>
Mitä näemmekään, kun katsomme ympärillemme? Miehet tekevät edelleen suurimman osan päätöksistä. Mietinnössänne esitettävät tärkeimmät esimerkit osoittavat selvästi, ettei tilanne ole paras mahdollinen edes eurooppalaisissa demokratioissa. Kuten perustellusti mainitsette, myös omissa toimielimissämme, komissiossa ja neuvostossa, kaivataan toimia sukupuolten tasa-arvon kehittämiseksi.
<P>
Stereotypiat ja syrjintä istuvat lujassa, puolueelliset rekrytointijärjestelmät ja ylentämiskäytännöt kukoistavat ja työmarkkinat ja koulutuksessa tapahtuva erottelu estävät naisia käyttämästä koko potentiaaliaan.
<P>
Eräs keskeisimmistä tekijöistä on edelleen perhe- ja työelämään liittyvien velvollisuuksien epätasainen jakautuminen. Vaikka toimivalta tällä alueella onkin jäsenvaltioilla, olen varma, että komissio voi tuoda asiaan huomattavaa lisäarvoa tukemalla tietoisuuden lisäämistä, tiedonhankintaa, tutkimusta ja analysointia sekä verkostoitumista ja parhaiden käytäntöjen levittämistä. Komission rooli näkyy selvästi maaliskuussa 2006 antamassamme naisten ja miesten tasa-arvoa koskevassa etenemissuunnitelmassa. Tuleva Euroopan tasa-arvoinstituutti edistää osaltaan asian pysymistä Euroopan unionin asialistalla. Lisäksi se avustaa tiedon keräämisessä ja analysoinnissa, tutkimuksen järjestämisessä ja hyvien käytäntöjen levittämisessä.
<P>
Eräs etenemissuunnitelman painopisteistä on naisten ja miesten osallistuminen päätöksentekoprosesseihin. Kun otetaan huomioon, että sukupuoleen liittyvät kielteiset stereotypiat ovat selkeästi yhteydessä naisten aliedustukseen, olemme päättäneet nostaa stereotypioiden kitkemisen yhdeksi ohjelman keskeisistä painopisteistä.
<P>
Seuraavien viiden vuoden ajalle kaavailtujen komission strategisten toimien joukosta voidaan nostaa esiin eurooppalaisen naisverkoston luominen taloudellisen ja poliittisen päätöksenteon alalla. Esiin nostettakoon myös tiedotuskampanjat, tiedonkeruu, hyvien käytäntöjen analysointi ja niiden vaihtaminen, joihin kaikki osapuolet osallistuvat sukupuoleen liittyvien stereotypioiden kitkemiseksi.
<P>
Etenemissuunnitelma kattaa myös sukupuolten tasa-arvon edistämisen Euroopan unionin rajojen ulkopuolella. Esimerkkinä ulkopoliittisista toimistamme mainittakoon viisivuotinen sukupuolten tasa-arvon toimintaohjelma, jonka 35:n Euro-Välimeri-kumppanuusvaltion ministerit allekirjoittavat tänään Istanbulissa. Naisten osallistuminen politiikkaan on eräs kyseisen toimintasuunnitelman keskeisistä pilareista, ja toimintasuunnitelmaa tuetaan vuonna 2007 käynnistettävällä alueellisella hankkeella.
<P>
Eurooppalaisen ihmisoikeus- ja demokratia-aloitteen kautta rahoitetaan useita hankkeita naisten mahdollisuuksien parantamiseksi. Esimerkeiksi nostettakoon Länsi-Afrikassa toteutettava paikallinen hanke, jonka tavoitteena on lisätä naisten osallistumista viidessä alueen valtiossa, Latinalaisessa Amerikassa toteutettava paikallinen hanke, jolla pyritään lisäämään nuorten, eritoten nuorten naisten, osallistumista demokratiaan, sekä Egyptissä, Jordaniassa, Nigeriassa, Marokossa ja Kirgistanissa käynnistetyt hankkeet, joiden tavoitteena on lisätä naisten poliittista aktiivisuutta.
<P>
On hyvä, että mietinnössä viitataan vaaleihin. Komissio on jo sisällyttänyt tasa-arvonäkökohdan vaalien valvontamenetelmiin, ja naisten osallistumista valvotaan järjestelmällisesti vaalitarkkailuoperaatioissa. Hyvänä esimerkkinä tästä toimii hiljattain Jemeniin lähetetty eurooppalainen valtuuskunta.
<P>
Kuten tiedätte, komission vakaana pitkän aikavälin sitoumuksena on valtavirtaistaa tasa-arvo kaikissa ulkosuhteissamme. Vuodesta 2001 lähtien toimintaohjelma tasa-arvoisuuden valtavirtaistamiseksi yhteisön kehitysyhteistyössä on muodostanut kehyksen, jossa olemme toteuttaneet laajan koulutusohjelman ja kehittäneet poliittisia välineitä. Vuonna 2007 käynnistämme yhteistyössä Yhdistyneiden Kansakuntien ja Maailman työjärjestön kanssa uuden ohjelman valmiuksien lisäämiseksi. Tällä kertaa ohjelman kohteina ovat ensisijaisesti kumppanuusmaidemme hallitukset, kansalaisyhteiskunta ja muut ohjelmien täytäntöönpanosta vastaavat osapuolet kolmansissa maissa. Ohjelman keskeisenä teemana on edistää naisten osallistumista rauhan rakentamiseen Yhdistyneiden Kansakuntien turvallisuusneuvoston päätöslauselman 1325 mukaisesti.
<P>
Totean vielä, että kaikesta saavutetusta edistyksestä huolimatta pidän selvänä, että sukupuolten tasa-arvon saavuttaminen ja naisten tehokas osallistuminen poliittiseen elämään on vielä työn takana. Tältä osin komissio on yhä sitoutunut käyttämään kaikkia käytössään olevia välineitä. Polttaviin kysymyksiin lukeutuu ensinnäkin tasa-arvon huomioiminen nykyistä paremmin perustuslaillisissa, laillisissa ja oikeudellisissa kysymyksissä. Meidän on myös tuettava aiempaa tehokkaammin naisten aktiivista osallistumista kansallisten toimintalinjojen määrittelyyn ja täytäntöönpanoon. Toiseksi yritykset tarvitsevat lisää naisia johtotehtäviin varmistaakseen, että korkean tason päätöksenteossa voidaan hyödyntää mahdollisimman laajaa ajattelutapojen, näkökantojen, kokemuksen ja osaamisen yhdistelmää. Kolmanneksi sukupuolistereotypioiden nujertaminen opetuksessa, koulutuksessa, työmarkkinoilla ja mediassa on merkittävä haaste kaikissa maissa.
<P>
Lopuksi haluan sanoa, että mikäli haluamme saavuttaa sukupuolten tasa-arvon päätöksenteossa, miehet on saatava liikkeelle ja osallistumaan kehitykseen täysimääräisesti. Perheystävälliset naisia ja miehiä koskevat toimet, kuten aiempaa joustavammat työjärjestelyt ja laadukkaat lastenhoitopalvelut, edistäisivät asiaa tuntuvasti.
<SPEAKER ID="309" NAME="Marie Panayotopoulos-Cassiotou" LANGUAGE="EL">
Arvoisa puhemies, jäsen Gomesin aloite, mietinnön laatiminen naisista kansainvälisessä politiikassa, ansaitsee kiitokset, sillä kuten komission jäsenkin pani perustellusti merkille, esitettyjen lukujen vertailu - Nobel-palkinnon voittajista naisiin, jotka ovat saavuttaneet keskeisen aseman jäsenvaltioiden kansainvälisessä politiikassa ja kansainvälisissä järjestöissä - osoittaa selvästi naisten osallistumisen puutteen.
<P>
On kiistaton tosiasia, että demokraattisen yhteiskunnan edustajistossa on oltava tasapuolisesti sekä miehiä että naisia. Selvää on myös, että tasavertaisen osallistumisen on lähdettävä koulutuksesta ja sekä naisten että miesten perehdyttämisestä politiikan saloihin jo varhaisessa vaiheessa ilman sukupuolista syrjintää ja siten, että ura kansainvälisessä politiikassa on mahdollista yhdistää perhe-elämään.
<P>
Gomesin mietintö lukuisine toimineen ja lupaavine Euroopan unionin suunnitelmineen olisi hyvinkin arvokas ja ajankohtainen, ellei siinä viitattaisi määrättyjen jäsenvaltioiden hallituksiin ja ellei siinä lueteltaisi valtioita, joiden toimia on mahdotonta arvioida ainoastaan viittaamalla niihin.
<P>
Pelkkä naisten fyysinen läsnäolo kansainvälisessä politiikassa ei riitä. Päinvastoin, naisten osallistumisen on perustuttava ansioihin ja osaamiseen, joita on arvioitava sukupuoleen katsomatta. Jäsenvaltioiden perustuslain ja lainsäädännön on tuettava yhdenvertaista kohtelua, eikä ansioituneiden miesten ja naisten ylentämiseen saa liittyä syrjintää. Eikö tässä ole kuitenkin kyse toissijaisuudesta? Voimmeko sanella Yhdistyneiden Kansakuntien kokoonpanon? Näiden kysymysten vuoksi olemme päättäneet olla tukematta kyseisiä mietinnön kohtia.
<P>
Kiitän luonnollisesti Euroopan komissiota sen tekemästä työstä ja kehotan Euroopan parlamenttia tukemaan yhdenvertaisuuden periaatetta ja edistämään tasapuolisuutta koottaessa johtajistoja, valtuuskuntien edustajistoja ja valtuuskuntia.
<P>
Kannatamme vain mainitsemiani mietinnön kohtia.
<SPEAKER ID="310" NAME="Zita Gurmai">
PSE-ryhmän puolesta. - (HU) Arvoisa puhemies, naisten ja miesten tasavertainen osallistuminen päätöksentekoon on eräs yhdenvertaisia mahdollisuuksia edistävän politiikan suurimmista haasteista. Periaatteen on toteuduttava kaikilla aloilla, myös ulkopolitiikassa, vain yhden alan mainitakseni. Mahdollisuuksien yhdenvertaisuus ei saa rajoittua Euroopan unionin sisälle. Meidän on edistettävä naisten osallistumista poliittiseen elämään kaikkialla maailmassa.
<P>
Äänemme kaikuvat kuuroille korville, elleivät ne saa seurakseen tarvittavaa poliittista tahtoa. Tämän vuoksi onkin merkittävää, että maaliskuun huippukokouksessa kuuden maan eli Tšekin tasavallan, Tanskan, Suomen, Ranskan, Unkarin ja Ruotsin pääministerit hyväksyivät Euroopan tasa-arvosopimuksen. Sopimuksella laajennetaan yhdenvertaiset mahdollisuudet kattamaan myös komission kanssa tehtävä yhteistyö. Toivottavasti tämä luo uusia edellytyksiä sekä naisten urakehitykselle että perheen ja työn välisen asianmukaisen tasapainon saavuttamiselle. Kollegani on tehnyt erinomaista työtä, ja ehdotan mietinnön hyväksymistä.
<SPEAKER ID="311" NAME="Anna Záborská" AFFILIATION="PPE-DE">
(SK) Entisenä diplomaattina ja monivuotisena naispoliitikkona ymmärrän jäsen Gomesin aihevalinnan, josta kiitän häntä.
<P>
Kannatan täysin ajatusta siitä, että naisten tasavertainen ja täysivaltainen osallistuminen poliittisiin menettelyihin olisi verrannollinen todelliseen yhteiskuntarakenteeseen. Tällainen osallistuminen on merkittävää tulevien sukupolvien ja demokraattisten järjestelmien asianmukaisen toimivuuden kannalta. On varmaa, että sukupuolten tasa-arvo ihmisarvon ja vastuullisuuden suhteen oikeuttaa naisten toimimisen julkisissa viroissa. Naisten aito tukeminen politiikassa edellyttää vahvaa tietoisuutta naisten arvosta äiteinä ja heidän rooleistaan perheissä. Sama pätee myös muihin julkisiin asemiin ja ammatteihin.
<P>
Näiden virkojen ja ammattien on myös oltava läheisessä yhteydessä toisiinsa, jos tavoitteenamme on aidosti inhimillinen yhteiskunnallinen ja kulttuurinen kehitys. Meidän on oltava rehellisiä. Naiset ovat vahvasti mukana kaikissa elämän vaikeissa tilanteissa, ja he ovat erinomaisia sovittelijoita ja välittäjiä. Meidän on todellakin tehtävä paljon nykyistä enemmän varmistaaksemme, etteivät naisten ja äitien elinolosuhteet ja työolot johda syrjintään politiikassa. Naisten osallistuminen keskeisten ja polttavien ajankohtaisten kysymysten käsittelyyn lisääntyy tulevaisuudessa merkittävästi. Naisten vahva läsnäolo yhteiskunnan kaikilla aloilla on epätavallista, sillä naiset vastustavat luonnostaan puhtaasti tehokkuuteen ja tuottavuuteen perustuvaa yhteiskuntajärjestelmää ja vaativat järjestelmien määrittelemistä uudelleen ihmisläheisemmällä tavalla.
<P>
Päätän puheenvuoroni toiveeseen siitä, että kaikki poliittisesti aktiiviset naiset ryhtyisivät puhumaan uudenlaisen feminismin puolesta - feminismin, jossa kaikilla yhteiskunnallisen elämän osa-alueilla toimivien naisten todellista osaamista voitaisiin arvostaa ja jossa se voitaisiin tuoda esiin ilman kiusausta matkia mieskollegojen luomia malleja. Kyse on siis osaamisen suuntaamisesta kaikenlaisen julkishallinnossa ja poliittisissa puolueissa esiintyvän syrjinnän nujertamiseen.
<SPEAKER ID="312" NAME="Pia Elda Locatelli" AFFILIATION="PSE">
(IT) Arvoisa puhemies, arvoisa komission jäsen, hyvät kollegat, Yhdistyneet Kansakunnat vietti viisi päivää sitten naisten asemaa käsittelevän YK:n toimikunnan perustamisen 60-vuotisjuhlaa. Kofi Annan totesi kyseisessä tilaisuudessa, että maailmassa aletaan vihdoin ymmärtää, että naisten ja tyttöjen mahdollisuuksien parantaminen on tehokkain keino edistää kehitystä. Annan mainitsi, että mahdollisuuksia parantamalla voidaan lisätä taloudellista tuottavuutta, vähentää pikkulasten ja äitien kuolleisuutta, parantaa ravitsemustilaa ja edistää terveyttä.
<P>
Alun perin Euroopan unionin kehittämä ajatus mahdollisuuksien parantamisesta tuotiin mahtipontisesti julki 11 vuotta sitten Pekingissä järjestetyssä YK:n neljännessä naisten maailmankonferenssissa. Ajatus on aika herättää henkiin järjestämällä uusi maailmankonferenssi. Mietinnössä YK:ta kehotetaan jälleen kerran kutsumaan koolle viides maailmankonferenssi. Esitämme tämän kehotuksen yhteisellä eurooppalaisella äänellä, joka edustaa 25:tä, pian 27:ää, Yhdistyneiden Kansakuntien kaikkiaan 191 jäsenestä. Tämän jäsenjoukon merkitys on erittäin suuri. Kyseessä on yksi seurantatoimista, joita vaadimme äänestämällä tämän perusteellisen ja tasapainoisen mietinnön puolesta. Kiitämme esittelijää mietinnöstä.
<SPEAKER ID="313" NAME="Rodi Kratsa-Tsagaropoulou" AFFILIATION="PPE-DE">
(EL) Arvoisa puhemies, edellisten puheenvuorojen perusteella on selvää, että naisten osallistuminen kansainväliseen politiikkaan on riittämätöntä. Kun tilannetta verrataan muihin politiikan aloihin, sitä voisi luonnehtia jopa ennätykselliseksi.
<P>
Kiitän jäsen Gomesia, sillä on hänen ansiotaan, että voimme jälleen keskustella aiheesta. Keskustelu on merkittävä ensinnäkin nykymaailman tasapainon ja demokratian kannalta, ja kuten on jo mainittu, se on lisäksi erityinen ulottuvuus pyrittäessä tasavertaisuuden, oikeudenmukaisuuden ja tietenkin myös vaurauden saavuttamiseen.
<P>
Toiseksi asia on merkittävä siksi, ettei kyseistä ulottuvuutta tavallisesti sisällytetä jäsenvaltioiden yhdenvertaisuusstrategioihin. Euroopan unionilla ei luonnollisestikaan ole täytäntöönpanon edellyttämää toimivaltaa, vaikka sen olisi mahdollista edistää asiaa nykyistä velvoittavammalla ja tehokkaammalla tavalla.
<P>
Kuten olemme kuulleet, nykytilanne ei ole tyydyttävä. Myöskään ennusteet eivät ole toiveikkaita siihen nähden, että tutkimusten mukaan naisten osuus yksinomaan kansallisissa parlamenteissa voisi ylittää 30 prosentin rajan vuoden 2040 jälkeen. Meidän onkin suhtauduttava itseemme kriittisesti ja jaettava syntipukkien roolit rehellisesti. Vain siten voimme tunnustaa, etteivät yksinkertaiset tosiasiat ja perimmäiset arvot toteudu käytännössä tietoisuuden lisäämisen ja yhteiskunnallisen tiedotuksen puutteiden vuoksi. Asiaan vaikuttaa luonnollisesti osaltaan myös kaikkia virastoja riivaava poliittisen tahdon puute, kuten mietinnössä ja ryhmäni esittämissä tarkistuksissa todetaan.
<P>
Lopuksi haluan käsitellä lyhyesti Euroopan unionin toimielinten vastuuta. Sekä Euroopan komission että Euroopan parlamentin pitäisi rutiininomaisesti sisällyttää ulkosuhteisiinsa naisia koskevien kysymysten ulottuvuus ja pyrkiä tasapuolisuuteen niin ulkosuhteiden tiedottajakunnan kuin valtuuskuntienkin kokoonpanoa määritettäessä.
<SPEAKER ID="314" NAME="Edite Estrela" AFFILIATION="PSE">
(PT) Haluan kiittää aluksi jäsen Gomesia erinomaisesta mietinnöstä, jossa käsitellään ajankohtaista ja olennaista aihetta. Naiset ovat edelleen aliedustettuina niin jäsenvaltioiden kuin Euroopan unioninkin poliittisessa elämässä, ja tämä on yhtä lailla totta myös Euroopan parlamentin kohdalla.
<P>
On käsittämätöntä, että vaikka yliopistoissa on enemmän naisia kuin miehiä ja akateemisten loppututkintojen ja tohtorintutkintojen suorittaneiden naisten osuus kasvaa jatkuvasti, poliittisissa päätöksentekotehtävissä ja taloudellisen vallan kahvassa nähdään edelleen vain harvoin naisia. Kun naiset pääsevät tietylle uratasolle, lasikatto estää heitä etenemästä pidemmälle.
<P>
Tasavertaisuus on keskeinen osa demokratiaa. Kokemus on osoittanut, että kiintiöjärjestelmät ovat johtaneet aiempaa yhdenvertaisempaan ja samalla tasapuolisempaan ja sopuisampaan yhteiskuntaan. Jäsenvaltioiden on hyväksyttävä lakeja, jotka turvaavat tasavertaisuuden.
<P>
Arvoisa puhemies, päätän puheeni retoriseen kysymykseen. Miten erilainen maailma olisikaan, jos sen johdossa olisi naisenemmistö. Eikö Euroopan unionikin olisi tuolloin toisenlainen?
<SPEAKER ID="315" NAME="Anna Hedh" AFFILIATION="PSE">
(SV) Arvoisa puhemies, aloitan kiittämällä jäsen Gomesia kerrassaan erinomaisesta mietinnöstä. Käsiteltävä aihe on erittäin tärkeä sekä sukupuolten tasavertaisuuden että demokratian kannalta. Yli puolet Euroopan unionin kansalaisista on naisia, ja demokraattisessa mielessä on siksi ilmeisen tärkeää, että naiset osallistuvat poliittisiin päätöksentekoprosesseihin samassa määrin kuin miehetkin.
<P>
Euroopan unionin yhdenvertaisuuspolitiikka pohjautuu hyvinvointiin. Hyvinvointia on vaalittava ja kehitettävä, sillä sekä yhdenvertaisuuden että hyvinvoinnin alalla vallitsee nyt matalapaine. Kyse on taidosta yhdistää perhe-elämä ja ammatillinen elämä. Olemme huolissamme perhevelvoitteiden epätasaisesta jakautumisesta sekä ammatillisen koulutuksen ja työllisyyden alalla esiintyvästä syrjinnästä. Meidän on autettava toinen toistamme, jotta myös naiset voivat osallistua poliittiseen hankkeeseen. Maa, jonka vallankäyttö ei jakaudu tasaisesti naisten ja miesten kesken, ei ole yhdenvertaisuuteen perustuva hyvinvointivaltio. Pitkällä aikavälillä yhdenvertaisuus on hyvä asia miesten kannalta, mutta lyhyellä aikavälillä miesten on kenties annettava hieman periksi ja annettava naisille lisää tilaa.
<P>
Poliittisista julkilausumista, suosituksista, toimintaohjelmista ja erityisestä kansallisesta lainsäädännöstä huolimatta naiset ovat edelleen aliedustettuina politiikassa. Mitä tasavertaisuus edellyttää? Valitettavasti olen sitä mieltä, että ainoa ratkaisu ovat kiintiöt ja lainsäädäntö, joiden ei pitäisi olla tarpeen. Jos miehet osallistuisivat sukupuolten tasa-arvoa edistävään työhön, voisimme ratkaista tämän merkittävän ongelman.
<SPEAKER ID="316" NAME="Teresa Riera Madurell" AFFILIATION="PSE">
(ES) Arvoisa puhemies, tiedämme, että kansainväliset konfliktit vaikuttavat erityisesti naisiin. Esimerkiksi valtaosa pakolaisista ja maanpaossa elävistä ihmisistä on naisia.
<P>
Meidän on kuitenkin tiedostettava, etteivät naiset suinkaan tee päätöksiä, jotka näihin tilanteisiin johtavat. Kuten jäsen Gomesin erittäin mielenkiintoisessa mietinnössä selvästi tuodaan esiin, kansainvälisen politiikan päätöksentekotasolla on vain kourallinen naisia huolimatta Pekingin toimintaohjelmasta ja YK:n turvallisuusneuvoston päätöslauselmasta 1325 sekä siitä, että asiantuntijoiden mukaan naisilla on erityinen neuvottelukyky ja kyky saada aikaan sopimuksia.
<P>
On ristiriitaista, että valtaosa aktiivista rauhanneuvottelutyötä ja konfliktien jälkityötä tekevistä kansalaisjärjestöistä koostuu naisista. Kuten mietinnössä huomautetaan, EU:n toimielinten on tuettava näitä naisia.
<P>
Meidän on ryhdyttävä kiireesti kaikkiin tarvittaviin toimiin naisten ja miesten tasavertaisuuden varmistamiseksi kaikilla aloilla, joilla tehdään yhteiseen kohtaloomme vaikuttavia päätöksiä. Naisvaje ilmentää demokratiavajetta.
<P>
Mietinnössä esitetyt toimet ovat tässä suhteessa erittäin rohkeita ja mielenkiintoisia, ja ne noudattavat läheisesti kotimaani Espanjan hallituksen omaksumaa linjaa.
<P>
Kiitos teille, hyvä jäsen Gomes.
<SPEAKER ID="317" NAME="Lidia Joanna Geringer de Oedenberg" AFFILIATION="PSE">
(PL) Arvoisa puhemies, "naiset edustavat puolta ihmiskunnan mahdollisista taidoista ja kyvyistä, ja koko yhteiskunta kärsii siitä, että naiset ovat aliedustettuina päätöksenteossa". Tämä on lainaus Ateenan ministerikokouksen julistuksesta, joka allekirjoitettiin 14 vuotta sitten. Monista vastaavista julistuksista ja toimintaohjelmista sekä vastaavasta lainsäädännöstä huolimatta sukupuolisyrjintää esiintyy edelleen.
<P>
Maailman lähes 44 000:sta parlamentin jäsenestä vain 16 prosenttia on naisia. YK:n nykyisistä 191 jäsenvaltiosta vain seitsemässä päämiehenä toimii nainen ja vain kahdeksan maan hallitusta johtaa nainen. Naisten aliedustus politiikassa ja päätöksentekoprosesseissa liitetään ajoittain vaikeuksiin yhteiskunnallisen elämä, perhe-elämän ja työelämän yhteensovittamisessa. Vaikeudet johtavat usein syrjintään työssä ja ammatillisessa koulutuksessa.
<P>
Euroopan unionin pitäisi näyttää yhdenvertaisten mahdollisuuksien ja demokratian esimerkkiä muulle maailmalle. Jopa Euroopan parlamentissa naisten osuus on kuitenkin vain 30 prosenttia. Joissakin valtioissa, kuten Kyproksessa tai Maltassa, ei ole lainkaan naiskansanedustajia. Kaikkien Euroopan unionin jäsenvaltioiden ja poliittisten puolueiden on pyrittävä niin kutsuttuun tasapuoliseen osallistumiseen, jonka mukaan ehdokaslistoilla on kummankin puolen edustajia 40-60 prosenttia. Tällöin yhteiskunnallinen edustus olisi aidosti oikeudenmukainen.
<P>
Haluan kiittää jäsen Gomesia erinomaisesta mietinnöstä. Toivon, että se edistää muutosta naisten tilanteeseen politiikassa.
<SPEAKER ID="318" NAME="Puhemies">
Keskustelu on päättynyt.
<P>
Äänestys toimitetaan huomenna.
