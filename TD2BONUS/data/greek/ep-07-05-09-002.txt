<CHAPTER ID="002">
Έγκριση των συνοπτικών πρακτικών της προηγούμενης συνεδρίασης: βλ. Συνοπτικά Πρακτικά
<SPEAKER ID="007" NAME="Paul Rübig" AFFILIATION="PPE-DE">
(DE) Κύριε Πρόεδρε, βασικά για τη σημερινή συνεδρίαση προβλεπόταν η συζήτηση της έκθεσης σχετικά με την περιαγωγή. Ως γνωστόν, το Ευρωπαϊκό Κοινοβούλιο παρουσίασε στον τριμερή διάλογο της 2ας Μαΐου μια συμβιβαστική δέσμη στο Συμβούλιο, και μάλιστα σε συμφωνία με όλες τις Ομάδες του Σώματος και όλες τις χώρες που εκπροσωπούνταν σε αυτόν τον τριμερή διάλογο. Δυστυχώς, μέχρι σήμερα το Συμβούλιο δεν την ενέκρινε, και γι' αυτό δεν μπορούμε να διεξαγάγουμε ούτε τη συζήτηση σήμερα ούτε την ψηφοφορία αύριο.
<SPEAKER ID="008" NAME="Brian Crowley" AFFILIATION="UEN">
A Uachtaráin, ba mhaith liom comhghairdeas a dhéanamh le Rialtas na hÉireann, le Rialtas na Breataine, agus leis an Rialtas nua i mBéal Feirste.
<P>
(EN) Κύριε Πρόεδρε, εχθές ορκίστηκε νέα κυβέρνηση και αποκαταστάθηκε η λειτουργία της ημιαυτόνομης συνέλευσης της Βόρειας Ιρλανδίας, στην οποία εκπροσωπούνται οι τάσεις που στο παρελθόν θα ονομάζαμε ακραία ενωτική και ακραία εθνικιστική, οι οποίες μετέχουν πλέον από κοινού στη νέα κυβέρνηση της Βόρειας Ιρλανδίας. Όπως επεσήμαναν οι προσκεκλημένοι μας οι οποίοι έχουν τιμηθεί με το βραβείο Νόμπελ, μας προσφέρεται μια σημαντική ευκαιρία όχι απλώς να συγχαρούμε όσους μετείχαν σε αυτήν τη διαδικασία και να τους ενθαρρύνουμε να προωθήσουν τη διευθέτηση της σύγκρουσης και την επίλυση των προβλημάτων που δημιουργούνται μεταξύ των διαφορετικών κοινοτήτων, αλλά να συγχαρούμε επίσης την Ευρωπαϊκή Ένωση για την αταλάντευτη προσήλωσή της σε αυτόν τον στόχο και για τη συνδρομή που παρείχε στον λαό της Βόρειας Ιρλανδίας τα τελευταία 20 χρόνια.
<P>
Το γεγονός ότι μπορέσαμε εχθές να οδηγηθούμε σε ένα τόσο μεγαλειώδες επίτευγμα οφείλεται στο ότι οι άνθρωποι που μετείχαν σε αυτήν την προσπάθεια στέκονταν στους ώμους γιγάντων - όχι μόνο στους ώμους του John Hume και του Λόρδου Trimble, οι οποίοι βρίσκονται σήμερα στο Σώμα, αλλά και στους ώμους του Ζακ Ντελόρ, ο οποίος ήταν ο πρώτος που πρότεινε το σχέδιο και την ιδέα ενός προγράμματος ειρήνευσης για τη Βόρεια Ιρλανδία, καθώς και του Χέλμουτ Κολ και άλλων.
<P>
Πρέπει σήμερα να αναλογιστούμε όλες αυτές τις πτυχές, προκειμένου να διασφαλίσουμε την απρόσκοπτη συνέχιση των προσπαθειών μας. Ως πρόεδρος της Ομάδας Ένωση για την Ευρώπη των Εθνών και ως εκπρόσωπος ενός κόμματος που ασκεί διακυβέρνηση, εκφράζω τις ευχαριστίες μου σε όλες και όλους τους συναδέλφους μου σε τούτο το Σώμα, αλλά και σε όλες και όλους τους συναδέλφους μου από την Ιρλανδία, οι οποίοι μετείχαν σε αυτήν την κοινή προσπάθεια και εργάστηκαν για την επίτευξη αυτού του κοινού στόχου.
<P>
Πρέπει επίσης να αναλογιστούμε και να μην λησμονούμε τις ανθρώπινες ζωές που χάθηκαν, τον πόνο που προκλήθηκε και τον μεγάλο αριθμό ανθρώπων που τραυματίστηκαν ή έμειναν ανάπηροι· αντί, όμως, να επιτρέπουμε οι απώλειες αυτές να παραμένουν ανοικτή πληγή η οποία δηλητηριάζει διαρκώς τον διάλογό μας, πρέπει να κατανοήσουμε το εξής: αυτά ανήκουν στο παρελθόν, η εποχή που διανύουμε είναι διαφορετική. Το χρέος και ο ρόλος μας είναι πλέον να διασφαλίσουμε ότι τα εγγόνια μας θα έχουν καλύτερες προοπτικές για το μέλλον της Βόρειας Ιρλανδίας.
<P>
Ας θυμηθούμε επίσης τα λόγια του ποιητή: "Ακόμα και αν έχουν σπάσει όλα μου τα κόκαλα, ακόμα και αν το σώμα μου αιμορραγεί, στο στήθος μου δεν σταματά να πάλλεται η ελπίδα της ανθρωπότητας να βρει και να εκπληρώσει όλες της τις ανάγκες".
<P>
(Χειροκροτήματα)
<SPEAKER ID="010" NAME="Πρόεδρος">
Σας ευχαριστούμε για αυτή σας την επισήμανση, κύριε Crowley. Θέλω να σας ενημερώσω ότι έχω αποστείλει συγχαρητήρια επιστολή στον πρωθυπουργό και τον αναπληρωτή πρωθυπουργό. Προσβλέπουμε σε ένα θετικό μέλλον για τη Βόρεια Ιρλανδία, την Ιρλανδία, τη Μεγάλη Βρετανία και την Ευρωπαϊκή Ένωση.
