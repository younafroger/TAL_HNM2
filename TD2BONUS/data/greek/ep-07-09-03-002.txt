<CHAPTER ID="002">
Δήλωση της Προεδρίας
<SPEAKER ID="005" NAME="Πρόεδρος">
Όλοι αξίζατε να κάνετε διακοπές. Φαίνεστε όλοι πολύ ξεκούραστοι, και ελπίζω ότι τώρα θα επανέλθετε με μεγάλη χαρά στις ευρωπαϊκές μας εργασίες.
<P>
Αρχικά πρέπει δυστυχώς να προβώ σε μερικές δυσάρεστες ανακοινώσεις:
<P>
Από τότε που συναντηθήκαμε για τελευταία φορά εδώ, πληροφορηθήκαμε με μεγάλη οδύνη τον θάνατο δύο μεγάλων Ευρωπαίων, του Gaston Thorn και του Raymond Barre, που τίμησαν και οι δύο τις χώρες τους ως πρωθυπουργοί των χωρών τους και εξέχοντα μέλη της Ευρωπαϊκής Επιτροπής. Ο Gaston Thorn ήταν βουλευτής του Ευρωπαϊκού Κοινοβουλίου για δέκα χρόνια, από το 1959 ως το 1969. Από το 1969 ως το 1974 ήταν υπουργός Εξωτερικών και από το 1974 ως το 1989 πρωθυπουργός του Λουξεμβούργου. Από το 1981 ως το 1985 κατείχε το αξίωμα του προέδρου της Ευρωπαϊκής Επιτροπής. Υπό την προεδρία του, η Ευρωπαϊκή Κοινότητα διαπραγματεύθηκε τους όρους για την προσχώρηση της Ισπανίας και της Πορτογαλίας, δημιούργησε την κοινή αλιευτική πολιτική και έδωσε λύση στις διενέξεις για τους δημοσιονομικούς πόρους και τη μελλοντική χρηματοδότηση της Κοινότητας.
<P>
Ο Raymond Barre ήταν από το 1967 ως το 1973 αντιπρόεδρος της Ευρωπαϊκής Επιτροπής και από το 1976 ως το 1981 πρωθυπουργός της Γαλλίας. Ως Επίτροπος Οικονομίας και Οικονομικών παρουσίασε το 1969 και το 1970 στο πλαίσιο του σχεδίου Barre τις πρώτες προτάσεις για τη δημιουργία ευρωπαϊκής οικονομικής και νομισματικής ένωσης. Και οι δύο εργάστηκαν εντατικά μέχρι το τέλος της ζωής τους για την ευρωπαϊκή ενοποίηση και στήριξαν τη διαδικασία αυτή με εξαιρετικά σημαντική και πρακτική συμβολή υπό συνθήκες που ήταν τότε πολλές φορές εξαιρετικά δύσκολες.
<P>
Ο Altiero Spinelli θα εόρταζε το περασμένο σαββατοκύριακο τα εκατοστά του γενέθλια. Ο Altiero Spinelli ήταν βουλευτής του ΕΚ για δέκα χρόνια και υπήρξε ένας από τους πρωτεργάτες των σημερινών ευρωπαϊκών θεσμικών οργάνων. Είχα τη μεγάλη τιμή να συνεργαστώ μαζί του τα επτά από τα δέκα αυτά χρόνια, μέχρι τον θάνατό του το 1986. Κατά τα δέκα χρόνια της θητείας του ως βουλευτή του Ευρωπαϊκού Κοινοβουλίου και ιδίως ως προέδρου της Επιτροπής Θεσμικών Θεμάτων διαδραμάτισε πρωτεύοντα ρόλο στην προετοιμασία ενός φιλόδοξου προγράμματος θεσμικών μεταρρυθμίσεων. Το σχέδιό του για μια συνθήκη για την Ευρωπαϊκή Ένωση που ενέκρινε το 1984 με μεγάλη πλειοψηφία το Ευρωπαϊκό Κοινοβούλιο, έθεσε τις βάσεις για πολλές από τις σημαντικές αλλαγές που καθιερώθηκαν με τις επόμενες μεταρρυθμίσεις των συνθηκών, στις οποίες περιλαμβάνεται η σημαντική διεύρυνση των νομοθετικών αρμοδιοτήτων του Ευρωπαϊκού Κοινοβουλίου.
<P>
Κατά τις θερινές διακοπές βιώσαμε ολόκληρη σειρά φυσικών καταστροφών, από τις δραματικές πλημμύρες στο "νωμένο Βασίλειο μέχρι το κύμα καύσωνα στην ανατολική Μεσόγειο και τις πρόσφατες τραγικές πυρκαγιές στην Ελλάδα. Τα γεγονότα αυτά έφεραν μεγάλα δεινά για πολλούς ανθρώπους στην Ευρώπη. Στην Ελλάδα, περισσότεροι από 60 άνθρωποι έχασαν τη ζωή τους εξαιτίας των μεγάλων πυρκαγιών. Είναι αυτονόητο ότι, σήμερα το απόγευμα, αυτή η τραγωδία θα είναι το πρώτο σημαντικό θέμα στην ημερήσια διάταξή μας, και είμαι βέβαιος ότι μιλώ εξ ονόματος όλου του Κοινοβουλίου εκφράζοντας στα θύματα αυτού και άλλων τραγικών γεγονότων τα θερμά μας συλλυπητήρια.
<P>
Επίσης εκφράζουμε τα συλλυπητήριά μας στους συγγενείς των πάνω από 500 ανθρώπων που έχασαν τη ζωή τους στον σεισμό της 15ης Αυγούστου στο Περού και στις χιλιάδες ανθρώπων που έχασαν τη ζωή τους μετά την τελευταία μας συνάντηση εξαιτίας της χωρίς νόημα βίας στο Ιράκ.
<P>
Ακόμη, μας προξενεί θλίψη και ανησυχία η δυστυχία του μεγάλου αριθμού προσφύγων που συνεχίζουν να χάνουν τη ζωή τους στην προσπάθειά τους να διασχίσουν τη Μεσόγειο και τον Ατλαντικό για να εισέλθουν στην Ευρωπαϊκή Ένωση. Εξακολουθούμε να έχουμε όλοι υποχρέωση να βρούμε λύσεις για να σταματήσουν αυτές οι τραγωδίες.
<P>
Σας παρακαλώ να τιμήσουμε σιωπηρά τη μνήμη των νεκρών.
<P>
(Το Σώμα, όρθιο, τηρεί ενός λεπτού σιγή.)
